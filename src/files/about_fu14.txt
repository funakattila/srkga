Immár 6. éve igyekszik a Sárospataki Református Kollégium Gimnáziumáért Alapítvány kézilabda szakosztálya megszerettetni a gyerekekkel ezt a népszerű sportágat. Az FU14 csapatról tudni kell, hogy a lányokkal karöltve az Alapítvány életében ők az elsők, akik minden nap öregbítik az Sárospataki Református Kollégium hírnevét.
Eltelt 6 esztendő a kezdés óta, és a gyerekek felcseperedtek, jelen állás szerint 12 és 13 évesek most a fiúk. 7 játékos 2009-ben született és 6 játékos 2008-asként vág neki a bajnoki szezonnak. Ezek a gyerekek igazolt játékosok az Alapítványnál, emellett még megemlítendő, hogy vannak, akik kipróbálták a sportágat, járnak is edzésekre, remélve, hogy ők is csatlakoznak majd remek hangulatú, kis csapatunkhoz. Az MKSZ rendszerében FU14 gyermekbajnokság területi felosztásában versenyeznek a gyerekek.
A bajnoki szezonban összesen 12 játéknapon szerepelnek, ahol 24 mérkőzést játszanak majd le. Megsüvegelendő a gyerekek mindennapi hozzáállása, ehhez a remek sporthoz, nagyszerű emberek és remélhetőleg kiváló sportemberek nevelésének lehetünk majd büszke tanúi.